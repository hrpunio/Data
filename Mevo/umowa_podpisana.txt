https://www.metropoliagdansk.pl/metropolitalne-wiadomosci/umowa-na-mevo-podpisana/

Do 18 listopada spółka NB Tricity uruchomi pierwsze 30% Systemu Roweru Metropolitalnego MEVO. Wszystkie rowery będą wspomagane elektrycznie.

1244 rowerów zobaczymy w ciągu 5 miesięcy na terenie Obszaru Metropolitalnego Gdańsk – Gdynia – Sopot. Do marca natomiast na ulicach pojawi się 100% floty, czyli ponad 4000 rowerów! Co ważne, Mevo zobaczymy nie tylko w Trójmieście, ale także 11 mniejszych samorządach.

- Rower Metropolitalny sprawia, że czujemy się włączeni do Metropolii i daje nam to ogromną szansę rozwoju. Wspomaganie elektryczne w rowerach to najwspanialsza rzecz, jaką możemy dać naszym mieszkańcom i turystom. Dziękuję w imieniu małych samorządów, które będą z tego korzystały – mówi Mieczysław Gołuński, burmistrz Kartuz.

- Nie boimy się wyzwania budowy tak dużego systemu, mamy już doświadczenie w sporych systemach roweru publicznego i roweru elektrycznego, chociaż na pewno połączenie jednego z drugim będzie dla nas wyzwaniem. To największy system od czasu podpisania umowy na warszawskie Veturilo w 2016 roku - mówi Marek Pogorzelski z firmy Nextbike.

System Roweru Metropolitalnego jest flagowym i najważniejszym przedsięwzięciem realizowanym w ramach  RPO w Województwie Pomorskim.

Będzie to największy i najnowocześniejszy tego typu system rowerów publicznych w Europie.
W jego skład wejdzie 4080 rowerów z napędem wspomaganym elektrycznie funkcjonujących na terenie 14 gmin (Gdańsk, Gdynia, Sopot, Tczew, Pruszcz Gdańsk, Rumia, Reda, Puck, Władysławowo, Żukowo, Kartuzy, Stężyca, Somonino, Sierakowice).

Wybrany wykonawca, spółka NB Tricity, zbuduje od podstaw system rowerów publicznych wraz
z niezbędnym zapleczem technicznym i teleinformatycznym.  Mevo będzie oparte o rowery
4 generacji wyposażone w moduły GPS i GSM. Wykonawca za realizację przedmiotu zamówienia otrzyma kwotę 40.272.906,00 zł. 

Wypożyczenie roweru odbywać się będzie intuicyjne:  za pomocą aplikacji mobilnej
w smartfonie (system operacyjny Android oraz iOS), poprzez moduł NFC (zbliżenie smartfona do terminala w rowerze), skanowanie kodu QR lub przy pomocy karty zbliżeniowej. Zaletą systemu będzie jego prostota oraz przystępny cenowo taryfikator. W systemie abonamentowym opłata miesięczna nie będzie mogła przekroczyć kwoty 10 zł. W cenie użytkownik otrzyma każdego dnia aż 90 minut na przejazdy. Po przekroczeniu limitu czasowego rowerzysta będzie ponosił opłatę w wysokości 5 gr za minutę. Koszt abonamentu rocznego to nie więcej niż 100 zł, przy zastosowaniu tych samych zasad czasowych, jak w opłacie miesięcznej. Jeśli użytkownik nie będzie chciał skorzystać z opcji abonamentowej koszt jeden minuty wynosił będzie nie więcej niż 10 gr. Preferencyjne stawki wypożyczeń rowerów mają na celu zachęcenie do zmiany zachowań komunikacyjnych mieszkańców naszej metropolii.  Rower będzie można wypożyczyć i zostawić na jednej z 660 stacji postoju. Za dodatkową opłatą rower będzie można zostawić poza stacją.  Wypożyczenie roweru nie zajmie użytkownikowi więcej niż 15 s.

Budowa systemu jest ogromnym sukcesem współpracy metropolitalnej. Realizacja projektu
ma przyczynić się do zwiększenia mobilności podróżnych i stworzenia atrakcyjnej alternatywy wobec środków komunikacji samochodowej. Głównym celem Roweru Metropolitalnego będzie zwiększenie dostępności węzłów integracyjnych, umożliwiając szybszą i bardziej komfortową przesiadkę na inny środek transportu zbiorowego (np. pociąg, autobus, trolejbus czy tramwaj).

Intencją samorządów Obszaru Metropolitalnego jest uzupełnienie oferty transportu publicznego o system roweru miejskiego, wykorzystywany nie tylko do celów rekreacyjno-turystycznych, ale przede wszystkim jako kolejny środek transportu.

Projekt współfinansowany jest ze środków Europejskiego Funduszu Rozwoju Regionalnego w ramach Regionalnego Programu Operacyjnego Województwa Pomorskiego na lata 2014-2020. Dofinansowanie ze środków unijnych wynosi 17.218.259 zł.

====
https://dziennikbaltycki.pl/tomasz-larczynski-ze-stowarzyszenia-lepszy-gdansk-w-obecnym-ksztalcie-mevo-nie-ma-szansy-na-przetrwanie/ar/c1-14127481

Tomasz Larczyński ze Stowarzyszenia Lepszy Gdańsk: W obecnym kształcie MEVO nie ma szansy na przetrwanie
MACIEJ PIETRZAK13 majaZaktualizowano 13 maja, 08:18

Przemysław Świderski
O problemach z funkcjonowanie pomorskiego systemu roweru metropolitalnego Mevo i pomysłach na ich rozwiązanie rozmawiamy z dr Tomaszem Larczyńskim ze Stowarzyszenia Lepszy Gdańsk
Czy system Mevo w obecnym kształcie, nawet gdy uruchomiona zostanie wreszcie cała jego flota ponad 4 tys. rowerów, ma szanse na przetrwanie?

Muszę tu z góry zastrzec, że wszelkie prognozy są obarczone nieznajomością podstawowych danych, takich, jak całkowite koszty systemu. Nie miały ich nawet samorządy - jak pisał na początku kwietnia gdański oficer rowerowy, „jakie rzeczywiście szacunki przyjął NB kalkulując ofertę to się nie dowiemy nigdy, bo nie mają obowiązku ujawniania takich danych”. I to mówi osoba będąca decyzyjnie w samym środku zamieszania - a nie my, obywatelskie ruchy społeczne. Jednak z tego, co wiemy z danych publicznie dostępnych, oraz z porównania ich ze szczegółami systemów rowerów miejskich innych miast wynika, że w obecnym kształcie - powtórzmy: w obecnym kształcie - system nie ma szansy na przetrwanie. Prawdopodobnie bowiem powyżej pewnego użytkowania danego roweru strata operatora jest coraz wyższa. Mówiąc prościej, czym więcej rowery jeżdżą, tym bardziej stratny jest NB. Nie ma cudów - skoro w Warszawie utrzymanie jednego zwykłego roweru to ok. 2500 zł dotacji, a w Trójmieście, elektrycznego, ok. 180 zł, przy bardzo niskich abonamentach u nas, to można rower utrzymać tylko w jednym przypadku - jeśli stoi i nie jeździ (ale abonamenty są kupowane). To dramatyczna wada systemu - porównajmy to np. z pociągami, w których czym więcej jest pasażerów, tym bardziej koleje wychodzą na plus. A więc jeśli wprowadzona zostanie pełna flota, to będzie tylko gorzej, bo ludzie zaczną więcej jeździć, choć teoretycznie to właśnie jest celem! Tylko że to dotyczy obecnego kształtu. Być może przygotowywany plan ratunkowy zakłada gruntowne przebudowanie finansowania, jednak to oznacza wywrócenie do góry nogami warunków przetargu i możliwe skargi ze strony konkurentów, którzy go przegrali.

Wygląda na to, że NB Tricity z góry wiedział, że OMGGS nie podejmie kontroli jego oferty. I pytanie brzmi: skąd to wiedział?

Jaki macie Państwo jako Lepszy Gdańsk zarzuty wobec procedury wobec przetargu na wyłonienie operatora Mevo?

Czym dłużej się mu przyglądamy, tym większe budzi on wątpliwości. OMGGS w warunkach przetargu zderzył ze sobą trzy sprzeczne założenia: po pierwsze, narzucenie maksymalnej taryfy na bardzo niskim poziomie (tanie abonamenty - przykładowo dwa przejazdy elektrycznym rowerem Veturilo w Warszawie po pół godziny kosztują więcej, niż nasz abonament miesięczny), po drugie, cenę (czyli wysokość dotacji) jako aż 60 proc. możliwych do uzyskania punktów, po trzecie, przyznając 35 proc. punktów za jak najwyższy odsetek rowerów elektrycznych w ofercie. A więc wygrywała ta oferta, która zawierała jak najwięcej najdroższych rowerów elektrycznych za jak najniższą cenę. Oznacza to, że racjonalnie skalkulowana oferta, a taką wydawała się propozycja Egis-BikeU (dwukrotnie droższa od oferty NB Tricity), musiała przegrać. Ale dalej robi się znacznie ciekawiej. Prawo zamówień publicznych nakłada na zamawiającego zalecenie - choć nie obowiązek - skontrolowania oferty, jeśli budzi ona uzasadnione wątpliwości przez swą rażąco niską cenę. Dokładniej wygląda to tak, że OMGGS mógł się zwrócić do NB Tricity o przedstawienie szczegółowego uzasadnienia, dlaczego jego oferta jest tak tania i czy nie zagraża to realizacji projektu. Jeżeli uzasadnienie jest nieprzekonujące, mógł bez żadnych problemów z góry odrzucić taką ofertę. Jednak w ustawie jest jeden haczyk - zalecenie zmienia się w obowiązek, jeżeli zaoferowana cena wynosi mniej niż 70 proc. wartości zamówienia, czyli tej ceny, którą sam OMGGS ustalił jako orientacyjną. I teraz najciekawsze: oferta NB Tricity wyniosła dokładnie 71 proc. wartości zamówienia. Przypadek? Nie sądzę. Oczywiście, w normalnym świecie nie miałoby znaczenia, czy oferta wynosi 71, czy 69 proc. zakładanej ceny, bo OMGGS wszcząłby kontrolę i tak. Trudno bowiem nie mieć „uzasadnionych wątpliwości”, jeśli ktoś oferuje najdroższe rowery i zakłada ich utrzymanie za siedem razy mniej niż zakładały władze! Wygląda na to, że NB Tricity z góry wiedział, że OMGGS nie podejmie kontroli, jeśli nie będzie do tego absolutnie zmuszony (czyli jeśli oferta nie wyniesie mniej niż 70 proc. zakładanej ceny). I teraz pytanie brzmi: skąd to wiedział? Nie ukrywam, że będziemy rozważać dalsze kroki w tej kwestii, jednak musimy to jeszcze dokładnie przeanalizować od strony prawnej.

CZYTAJ TAKŻE
W piątkowe popołudnie wstrzymano rejestracje MevoO to pytacie w sprawie Mevo! Odpowiadamy
Chyba bardzo duże błędy popełniono też przy promocji systemu?

Widać tu dużą niekonsekwencję - pierwsze dziennikarskie testy rowerów elektrycznych to było dość krótkie trasy na płaskim terenie, podczas gdy po realnym starcie w marcu promowano go jako swobodę poruszania się po całym Trójmieście, czyli coś w rodzaju równoległej komunikacji miejskiej. I trudno się dziwić, że w takiej sytuacji i przy niemal darmowych aż 90 minutach dziennie użytkownicy faktycznie jeździli nim na długie dystanse między miastami Trójmiasta, a przecież koszty utrzymania roweru elektrycznego rosną praktycznie liniowo wraz z coraz dłuższym dystansem. Tymczasem w założeniach miał to być rower na krótkie dojazdy do SKM, PKM i węzłów tramwajowych górnego tarasu, na trasy rzędu kwadransa. Ewentualnie zakładano, że niewielka część użytkowników dojedzie od SKM na przyległe tereny górnego tarasu, i stąd wspomaganie elektryczne, pierwotnie zakładane dla mniejszej części rowerów. Ale w kwestii promocji trudno nie zauważyć też zbiegu pewnych terminów - przetarg rozstrzygnięto na kilka miesięcy przed wyborami samorządowymi w 2018 roku, jednak wdrożenie zaplanowano na okres tuż po wyborach, tak, by był czas na promocję hasła „będziemy mieli 100 proc. rowerów elektrycznych” bez możliwości sprawdzenia jego działania na realnych użytkownikach. Natomiast krótki okres „świetności” systemu przypadł akurat na moment rozstrzygania nagrody Pomorskich Sztormów „Gazety Wyborczej” i to też trudno uznać za przypadek.

W założeniach MEVO miał to być rower na krótkie dojazdy do SKM, PKM i węzłów tramwajowych górnego tarasu, na trasy rzędu kwadransa, podczas gdy po realnym starcie promowano go jako swobodę poruszania się po całym Trójmieście, czyli coś w rodzaju równoległej komunikacji miejskiej

Jakie pomysły na poprawę sytuacji Mevo państwo proponują?

Powtórzmy - bez wewnętrznych danych NB Tricity nie da się tu przedstawić jakiejś jednej dobrej recepty, możemy jedynie zaproponować kilka ogólnych scenariuszy. Niestety, jest prawdopodobne, że dobrego scenariusza nie ma. Władze zafundowały nam bowiem prawdziwą kwadraturę koła: w przetargu rozstrzygnięto kwoty dofinansowania, ale też z góry narzucono maksymalne stawki abonamentów i minimalne długości dziennych minut w abonamencie. Mamy zatem system, który najprawdopodobniej nie ma szans się utrzymać, ale nie możemy ani podwyższyć dofinansowania, ani zmienić cen abonamentów, bo wtedy narażamy się na procesy sądowe konsorcjów, które przetarg przegrały. I do tego dochodzą także zapisane w umowie kary dla operatora, które ciągle rosną z uwagi na pierwotne opóźnienie systemu i brak zakładanej liczby dostępnych rowerów. Tych kar nie można ot tak anulować, żeby nie narażać dyscypliny finansów publicznych, ale ich wyegzekwowanie oznacza natychmiastowe bankructwo spółki i załamanie systemu. Jakby tego było mało, nie możemy po prostu zamknąć całego projektu, bo wtedy musimy zwracać Unii Europejskiej 16 milionów zł. Sytuacja jest po prostu straszna i w zasadzie można tylko liczyć, gdzie będą większe straty - czy w procesach z konkurentami NB Tricity, czy w zwrocie dotacji unijnej.

CZYTAJ TAKŻE
Nowy prezes Nextbike - operatora Mevo Rower MEVO wystartował. Jak korzystać?
Co można zrobić w tej sytuacji?

Można próbować np. zamiany kar na większościowy pakiet akcji dla OMGGS w NB Tricity, czyli realnej komunalizacji. W ten sposób samorząd przynajmniej uzyska pełny wgląd w wewnętrzne wyliczenia NB Tricity i co też ważne - możliwość szybkiego zarządzania sytuacjami kryzysowymi. Faktem jest, że taki model, czyli zarządzanie rowerem miejskim podobnie jak miejskimi tramwajami jest w Polsce rzadki (choć mamy dobry przykład Szczecina), a i w Europie nie spotyka się go zbyt często, jednak mając 100 proc. rowerów elektrycznych mówimy o czymś innym niż zwykły rower miejski, to raczej flota 4000 pojazdów silnikowych, takich miniaturowych elektrobusów. W zwykłych rowerach raczej nie ma możliwości, by zaszła awaria, która „uziemia” praktycznie całą flotę, poza problemami z aplikacją, bo trudno sobie wyobrazić, by we wszystkich 4 tysiącach rowerów zaczęły nagle np. pękać opony. Jeśli jednak dokładamy do roweru silnik, akumulator i system ładowania, to owszem, można sobie wyobrazić jednorazową awarię wszystkiego naraz i właśnie to zobaczyliśmy na własne oczy. W tej sytuacji zwykły tryb reklamacyjny nie ma sensu. Czy jeśli na Hallera po raz kolejny zrywa się tramwajowa sieć trakcyjna, to władze Gdańska występują do zarządcy sieci z reklamacją i czekają tygodnie czy miesiące, aż wróci ruch tramwajów? Nie, takie sprawy załatwia się na telefon, bo jest to miejska spółka (nawet, jeśli w tym konkretnym przypadku wspiera się podwykonawcami). Warto też zaznaczyć, że o ile w Europie jest to model rzadki, o tyle największe systemy rowerów miejskich są w Chinach, na kolosalne liczby 70-80 tysięcy rowerów, i są, owszem, komunalne. Mając władze nad operatorem, można ustalić realną cenę dofinansowania i abonamentów, co być może oznacza też niestety konieczność ugody z konkurentami z przetargu. Być może, że w ramach ugody jakimś wyjściem bez konieczności płacenia odszkodowań jest po prostu podział rynku między te trzy konsorcja (oczywiście ze wspólną taryfą i systemem płatności), czyli analogicznie do np. przewozów autobusowych w Gdyni, choć może być to bardzo trudne, skoro w odróżnieniu od autobusów nie możemy przecież podzielić Trójmiasta na strefy przypisane konkretnym operatorom, a więc rowery różnych firm byłyby przemieszane w Trójmieście. Wreszcie jest też opcja dołożenia do tych 4 tysięcy jeszcze kilku tysięcy rowerów klasycznych (być może też w zamian za anulowanie kar), które byłyby nieco tańsze, ale utrzymywałyby resztę systemu. To jednak o tyle mało prawdopodobne, że abonamenty „elektryczne” są już tak tanie, że trudno sobie wyobrazić przy tej skali dofinansowania jakikolwiek zarobek przy jeszcze niższej taryfie, a już na pewno nie utrzymywanie potwornie drogiego komponentu elektrycznego. Z kolei opcja radykalna, czyli wyegzekwowanie kar i bankructwo spółki, oznacza, że tracimy już zapłacone 10 mln zł i dodatkowo 5 mln zł zaległych kar. Część z tego odzyskamy w postaci rowerów, ale czy mamy pewność, że NB Tricity tylko samorządom zalega z opłatami? Niezależnie od wszystkiego mamy nadzieję, że władze Trójmiasta wskażą osoby odpowiedzialne za całą tą kompromitację, i wyciągną względem nich należne konsekwencje. I że nie będą to szeregowi pracownicy.
