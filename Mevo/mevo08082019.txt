---
title: Nextbike nie dotrzyma słowa. Rowery Mevo z kolejnym opóźnieniem
fontfamily: sans
--- 

Nextbike nie dotrzyma słowa. Rowery Mevo z kolejnym opóźnieniem
Ewa Karendys | 7 sierpnia 2019 | 06:05

Wbrew wcześniejszym zapowiedziom Nextbike do połowy sierpnia mieszkańcy nie
doczekają się dostawy ponad 2600 brakujących rowerów Mevo. Wdrożenie drugiego
etapu roweru metropolitalnego ma już ponad pięć miesięcy opóźnienia.

Jeszcze w maju Paweł Orłowski, pełniący od połowy kwietnia funkcję prezesa
Nextbike, na łamach "Wyborczej Trójmiasto", zapowiedział wdrożenie planu
naprawczego dla roweru metropolitalnego Mevo. Obiecywał, że brakujące rowery
będą dostarczane etapami, a cała zamówiona flota będzie dostępna od 18
sierpnia.

„Wykonujemy tytaniczną pracę, sytuacja się poprawia” - zapewniał Orłowski.

W poniedziałek operator poinformował, że tak się nie stanie, a winę przerzuca
na proces produkcji.

- W przyszłym tygodniu planujemy dostarczyć Obszarowi Metropolitalnemu Gdańsk -
Gdynia - Sopot kolejnych 200 rowerów, które testowo będą wyjeżdżać na drogi –
tłumaczy Aleksandra Myczkowska-Utrata, dyrektor ds. komunikacji Nextbike. -
Plan produkcyjny fabryki w Niemczech zakłada dostawy w najbliższych tygodniach.
Dostawy uzależnione są od wyników przeprowadzanych testów i kontroli – bardzo
dokładnie sprawdzana jest przez nas jakość.

Dodaje, że wszystkie rowery testowane są w fabryce w Lipsku, po czym trafiają
do magazynów w Warszawie, gdzie dokonywana jest kolejna kontrola i dopiero
wtedy przekazywane są do odbioru OMGGS.

Jak problemy Mevo komentuje Obszar Metropolitalny Gdańsk-Gdynia-Sopot? Alicja
Mongird z Obszaru Metropolitalnego: - Mevo jest najbardziej popularnym rowerem
publicznym w kraju – każdego dnia jeden rower jest wypożyczane średnio 11 razy
(dla porównania rower warszawski i łódzki po 6 razy, a poznański i wrocławski
niespełna 5 razy). Żaden inny system w kraju nie zanotował tak dobrych
wskaźników po zaledwie 4 miesiącach działalności. Informacja o opóźnieniach nas
nie cieszy, pozostaje nam naliczanie operatorowi kolejnych kar umownych.
Równocześnie widzimy, że kolejne partie rowerów są przygotowywane.

Czy operator dostarczy wszystkie rowery?

To kolejny raz kiedy operator nie dotrzymuje słów. Przypomnijmy, że pierwszy
etap Mevo (obejmujący 1224 rowery) miał być gotowy 18 listopada 2018 r., ale
system wystartował z czteromiesięcznym opóźnieniem. Na oddanie drugiego etapu
czekamy natomiast od 1 marca - umowa zakładała, że właśnie wtedy pojawi się
docelowe 4080 jednośladów.

Obecnie w systemie są 1224 rowery dostarczone w ramach pierwszego etapu oraz
200, które Nextbike dowiózł później. Jednocześnie wciąż nie wiadomo, kiedy
dostarczone będą wszystkie brakujące jednoślady.

Wiadomo natomiast, że 14 sierpnia, na razie tylko testowo, powróci zawieszona
30 maja funkcja rezerwacji. Rowery będzie można jednak rezerwować tylko po trzy
razy dziennie, na okres 5 minut.

Do końca lipca konta w systemie Mevo posiadało ponad 142 tys. użytkowników.

Komentarze
3
artorias 07.08.2019, 07:29
I będą tak przedłużać dostawę do jesieni. Na jesień powiedzą, że zgodnie z
umową w zimę może być mniej rowerów, więc nowe rowery przyjadą dopiero na
wiosnę. Do tego czasu będziemy się bujać z systemem rowerowym bez rowerów.
Swoją drogą, pani z Obszaru Metropolitarnego zabłysnęła swoją wypowiedzią.
Skoro rowery w Mevo są wypożyczane dwa razy częściej niż w innych miastach, to
oznacza, że jest za mało rowerów, a nie że system jest popularny. Lepiej niech
powie ile nałożono kar na Nextbike i czemu tak mało.
już oceniałe(a)ś
