Chce odbudować Mevo. Nowy prezes Nextbike: "Bijemy się w pierś i wykonujemy
tytaniczną pracę"

Rozmawiała Ewa Karendys
14 maja 2019 | 06:00

Spółka nie upadnie, pamiętajmy, że system Mevo będzie funkcjonował sześć lat.
Jedyne zagrożenie to restrykcyjnie naliczane kary. Dajmy Mevo funkcjonować,
rozwijać się, poprawiać - mówi Paweł Orłowski, nowy prezes Nextbike Polska

-- Ewa Karendys: Zgadza się pan z tym, że system sięgnął dna?

Paweł Orłowski, prezes Nextbike Polska: – Już się od niego odbiliśmy. Gorzej
niż było, nie będzie.

-- Takie słowa padły w piątek z ust urzędników.

Nie chcę się usprawiedliwiać. Nie udało się wszystkiego zrobić tak, jak
chcieliśmy. Przepraszamy, bijemy się w pierś. Jestem prezesem od 15 kwietnia,
przejąłem firmę, kiedy zobaczyłem, że źle się dzieje. Stanąłem na czele
Nextbike pod warunkiem, że będę miał wolną rękę, by wprowadzać głębokie zmiany.

-- Na początku słyszeliśmy, że to przejściowe problemy, które rozwiąże kolejna
dostawa rowerów. Potem okazało się, że to wierzchołek góry lodowej. W czym
rzecz?

26 marca na ulice wyjechały 1224 rowery, pierwszego dnia odnotowaliśmy 9
tysięcy wypożyczeń. Taki wynik to rekord. Po tym dniu liczba rowerów zaczęła
spadać. Trafiały do serwisu, mieliśmy problem z ładowaniem. Nie przewidywaliśmy
aż takiego ruchu. Na stadionie w Gdańsku mieliśmy ponad 100 stanowisk
ładowania. Po podłączeniu baterii system zasilania nie wytrzymał przeciążenia.
W nocy sam nadzorowałem uruchomienie kolejnego punktu ładowania w PPNT.

-- Wielu dziwi się, że firma taka jak Nextbike źle się przygotowała.

Owszem, mogliśmy to zrobić lepiej. Byliśmy przygotowani na wymianę 200-300
baterii dziennie (dziś wymieniamy około 500). Tak mówiły opracowania Obszaru
Metropolitalnego Gdańsk-Gdynia-Sopot. Zainteresowanie systemem w pierwszych
dniach nas zaskoczyło. Ale czy inne przygotowanie rozwiązałoby wszystkie
problemy? Uważam, że niekoniecznie. Warunki przetargu są ekstremalnie
wymagające dla operatora. Inną sprawą jest, że się na nie zgodziliśmy. Teraz
trzeba walczyć o to, żeby było lepiej.

-- Ekstremalnie wymagające?

Oczekiwania zamawiającego były oparte na ekspertyzie, która zakładała średnio 5
wypożyczeń dziennie na rower i 30 tys. użytkowników w pierwszym roku działania
systemu. Tymczasem my te 30 tys. osiągnęliśmy już w drugim tygodniu. Druga
sprawa: cena abonamentu miesięcznego jest bardzo niska w stosunku do innych
środków komunikacji miejskiej. Np. przejazd pociągiem z Pruszcza Gdańskiego do
Gdyni kosztuje 8 zł w jedną stronę, a miesięczny abonament Mevo – 10 zł. Dla
wielu młodych ludzi, którzy mogą zaoszczędzić pieniądze i przy tym przejechać
się rowerem, który wspomaga jazdę, Mevo jest dobrą alternatywą.

-- Dobrowolnie zgodziliście na takie warunki.

My również się przeliczyliśmy.

-- Na pewno mieliście swoje obliczenia.

One też się nie sprawdziły. Nie uwzględniliśmy struktury komunikacyjnej
Trójmiasta. Trudno też było znaleźć odniesienie. Wszyscy oczekują sprawnego
działania, ale niech mi ktoś pokaże jakiekolwiek inne miasto, gdzie działa
system rowerów elektrycznych na podobną skalę?

-- Od urzędników słyszeliśmy, że to nowość, przełom. I pierwszy tego typu system w
Europie.

Przy tak rewolucyjnym rozwiązaniu niezbędna jest przestrzeń, czas na uczenie
się. W Sztokholmie przez pierwsze miesiące zamawiający nie egzekwuje kar. Obie
strony mają czas na naukę, wprowadzenie ewentualnych modyfikacji. Skandynawowie
mogą, a u nas, niestety, pole manewru jest ograniczone.

W dyskusji padają słowa, że model finansowy się nie spina. Czy 60 tys. zł
miesięcznie, które zażyczyliście sobie w przetargu za obsługę systemu to za
mało, żeby sprostać wymianie baterii, naprawom i rozmieszczaniu rowerów na
stacjach?

Nie rozmawialibyśmy teraz, gdym nie wierzył, że system będzie funkcjonować w
zadowalający sposób. Mevo powinno bilansować się z przychodów z abonamentów. W
tej chwili nie możemy z nich w pełni korzystać, bo nasz produkt nie jest
gotowy. Natomiast do tej pory użytkownicy Mevo wpłacili nam ponad 1 mln zł
opłat za korzystanie z rowerów.

-- Sporo.

To dużo, a proszę pamiętać, że ciągle nie mamy uruchomionej sprzedaży
abonamentów dla biznesu i taryf turystycznych. Przetarg rozpisano na 6 lat.
Dlatego nie myślimy w kategorii dziś lub jutro, pracujemy, by system dobrze
działał przez cały ten okres.

Mało tego, uważam, że dane, które mamy, pokazują, że idziemy we właściwym
kierunku – dostępnych rowerów jest stopniowo coraz więcej.

-- Co jest przyczyną?

Ciężka praca. Zatrudniamy ludzi, wyciągamy wnioski, uczymy się. Wcześniej
sporym problemem była wymiana baterii, ale już się z tym uporaliśmy. W tej
chwili mamy mobilną stację, która ładuje 160 baterii jednocześnie. Obecnie stoi
przy hali Ergo Arena i stamtąd pobieramy prąd, ale gdyby tylko pojawił się
problem z zasilaniem, możemy ją przestawić w każde inne miejsce. Wcześniej na
rozładowane baterie reagowaliśmy w ciągu pięciu godzin, dziś reagujemy w ciągu
dwóch. Krócej się nie da. A przypomnę, że zamawiający daje nam na to 12 godzin.
Do wymiany baterii angażujemy ponad trzydzieści osób. Lepiej radzimy sobie z
serwisem. Zwiększyliśmy zatrudnienie do około 40 osób, przenieśliśmy serwis do
większej hali w MTG. Codziennie wyjeżdża stąd około 250 rowerów. Przygotowujemy
się do obsługi pełnej floty docelowych 4 tysięcy rowerów.

-- W czym dziś tkwi problem?

Interpretacja warunków kontraktu przez zamawiającego jest bardzo restrykcyjna.
Na przykład według OMGGS od momentu zgłoszenia przez użytkownika usterki w
rowerze mamy 12 godzin, żeby to naprawić. Według naszej interpretacji mamy 12
godzin na identyfikację problemu, sprawdzenie czy faktycznie rower jest
uszkodzony, a kolejne 12 na naprawę. Tak to zazwyczaj jest interpretowane w
innych systemach w Polsce.

-- Mówi się, że rowery nie są trwałe, zbyt szybko się psują.

W naszej ocenie rower daje radę. Fajnie się jeździ, jest wygodny, rama solidna.
Są problemy, ale to normalne. Nowy rower stworzony pod ten przetarg przy tak
wielkim wykorzystaniu ma prawo się psuć. Będziemy go udoskonalać. Wzmocniliśmy
nóżki, wzmacniamy też szprychy. Nie chcemy leczyć objawów, tylko przyczynę.
Mamy natomiast problem, jeśli chodzi o użytkowników: jeżdżą po dwie osoby, z
dużą prędkością podjeżdżają pod krawężniki, co uszkadza opony i koła.

-- Obszar metropolitalny naliczył już ponad 4,5 mln zł kary. Za opóźnienia startu,
za małą liczbę rowerów na ulicach, kiepską relokację. Zgadzacie się z tym?

Nie do końca. Nie mamy na ten temat oficjalnej informacji, o takiej kwocie
dowiedzieliśmy się z komunikatu prasowego OMGGS.

-- Ale w umowie są konkretne zapisy dotyczące kar. Za wyłączenie płatności
urzędnicy naliczają 100 tys. dziennie. A takich dni było 7.

Naszym zdaniem brak możliwości dokonywania wpłat to tzw. inne uszkodzenie
systemu, za które kara powinna wynosić 1 tys. zł dziennie. Wstrzymanie
możliwości płatności było w interesie użytkowników, którzy wykupili już
abonamenty, by zapewnić im dostępność rowerów.

-- To może inny przykład. Gdy dostępność rowerów spadnie poniżej 50 proc. kara
wynosi 100 tys. zł. Urzędnicy policzyli, że takich dni było 20.

Z tym też się nie zgadzamy. Uważamy, że czas na reakcję w przypadku awarii to
12 godzin, a potem 12 godzin na naprawę.

Kary się należą, ale podawany przez zamawiającego wymiar jest nieadekwatny do
sytuacji. Kara powinna być mobilizująca. Przypomnijmy też, że już na początku
OMGGS nie dostarczył wielu elementów, był problem z przygotowaniem terenu pod
stacje. Nie wszystko jest naszą winą.

-- Pójdziecie do sądu?

Najpierw musimy dostać oficjalną informację na ten temat i się odnieść.
Wyczerpać procedury. Na koniec zostaje sąd.

-- W mieście słychać obawy, że spółka upadnie i mieszkańcy zostaną z niczym.

Spółka [ przetarg wygrała powiązana z Nextbike NB Tricity - red.] nie upadnie,
pamiętajmy, że system Mevo będzie funkcjonował 6 lat. Jedyne zagrożenie to
restrykcyjnie naliczane kary. Dajmy Mevo funkcjonować, rozwijać się, poprawiać.

Sęk w tym, że docelowej liczby rowerów – 4080 nadal nie ma...

Kolejne rowery planujemy dostarczać stopniowo, po 100-200-300 tygodniowo.
Ostatnią partię dostarczymy 18 sierpnia.

-- Ale te rowery miały pojawić się w marcu. Dlaczego nie dostarczycie ich
jednocześnie, tak jak mówi umowa?

Wprowadzenie tak dużej liczby rowerów do systemu nie jest łatwe. Żeby przywieźć
3 tys. rowerów, potrzeba ponad 40 tirów. Jednorazowe oddanie i przetestowanie
rowerów nie jest możliwe. A wdrożenie wymaga przegotowania infrastruktury:
serwisu, wymiany baterii. Musimy stopniowo zasilać system.

-- Trudno znów nie zapytać: nie przewidzieliście tego?

Nie przewidzieliśmy. Bo takiego systemu nikt wcześniej nie uruchamiał na taką
skalę.

Dlatego dzisiaj jedynym wyjściem jest poprawienie sytuacji. Uważam, że warto o
ten projekt walczyć. Wykonujemy swoją robotę, dane pokazują, że codziennie jest
lepiej.

-- Nie da się ukryć, że sukcesem jest natomiast liczba wypożyczeń. Jak wypada na
tle innych systemów?

Naprawdę świetnie. Średnio na rower przypada 10,5 wypożyczeń dziennie, podczas
gdy w Warszawie jest to 8,4, w Paryżu – 6,4, Łodzi – 5,04. I są to bardzo dobre
wyniki. To potwierdzenie, że mimo niedogodności Mevo działa bardzo dobrze,
podoba się ludziom. Wie pani, ilu użytkowników domagało się zwrotu abonamentu?

-- Nie mam pojęcia.

Zaledwie 40 osób spośród 80 tysięcy! Jeśli są ku temu podstawy, nie robimy
problemu i zwracamy pieniądze. Ale takie prośby to margines, bo wszyscy chcą
jeździć.

-- Obieca pan, że w sierpniu system będzie działać bez zarzutu?

Są duże szanse, że system będzie działał na poziomie zbliżonym do parametrów
umowy. Czy będzie działał idealnie? Zawsze będą usterki, czy sytuacje, gdy
trudno będzie znaleźć dostępny rower. Ale to naturalne w każdym systemie
rowerowym, z którego intensywnie korzystają użytkownicy. Wykonujemy tytaniczną
pracę, sytuacja się poprawia. Jest nam potrzebny dialog z OMGGS i włodarzami
gmin, dyskusja jak system ma wyglądać docelowo. Bo rzeczywistość weryfikuje
warunki przetargu.

-- Musztarda po obiedzie. Bo warunków przetargu nie można już zmienić.

Ale to nie znaczy, że system nie może wyglądać nieco inaczej. Mamy kilka
pomysłów. Uważamy na przykład, że można ponownie przeanalizować ograniczenie
możliwości jazdy rozładowanym albo tylko częściowo rozładowanym rowerem. Poza
tym oprócz rowerów elektrycznych system powinny zasilać dodatkowo rowery
konwencjonalne. Tym bardziej że już dziś widzimy, że nawet 4 tys. rowerów nie
zaspokoi rozbudzonego apetytu mieszkańców.

## Komentarze ##

Grooper14.05.2019, 09:02
Żałosne tłumaczenia.
 
kownacki14.05.2019, 09:02
Odczytuję ten artykuł jako przygotowanie do walki o zmniejszenie lub anulowanie
kar, w wypowiedziach pojawiają się tam m.in. takie wypowiedzi: "warunki
przetargu są ekstremalnie wymagające dla operatora, oczekiwania zamawiającego
były oparte na ekspertyzie, trudno też było znaleźć odniesienie, Interpretacja
warunków kontraktu przez zamawiającego jest bardzo restrykcyjna, jedyne
zagrożenie to restrykcyjnie naliczane kary".
Obstawiam się, że sprawa skończy się tak, że strony pójdą do sądu aby zawrzeć
ugodę, Obszar Metropolitalny umorzy część kar, bo uzna, że przetarg był
wadliwie rozpisany i sprawa rozejdzie się po kościach.
 
M_XC14.05.2019, 09:13
@kownacki
Ale z argumentami można się częściowo przynajmniej zgodzić. Naliczanie kar w
okresie docierania się systemu ma rzeczywiście wymiar demobilizujący a nie
stymulujący i argument szwedzki jest logiczny. Poczekałbym z konkluzją do końca
lata i wtedy ewentualnie wytaczał ciężkie działa.
 
anty_populista14.05.2019, 16:20
@M_XC
Pan prezes chciałby poczekać z konkluzją do wypłaty całości 30 mln zł za
dostawę "systemu" (bo systemem tego nazwać nie można). Potem jest skłonny
rozmawiać ale o zwiększeniu dotacji na utrzymanie "systemu". Będzie miał wtedy
w ręku kapitalny argument - 3/4 kasy przewidzianej umową w ręku, a dokładniej
to w posiadaniu spółki-córki o kapitale 5000 zł (tak, dobrze czytacie)
odpowiadającej za swoją działalność do wysokości tegoż kapitału. W rękach
urzędników będzie zaś gwarancja bankowa należytego wykonania umowy (ok. 4 mln
zł) oraz - w przypadku upadku spółki - obowiązek zwrotu 17 mln zł dotacji
unijnej. Bilans jest dość prosty. Trzeba przyznać panu prezesowi, że dobrze to
sobie wykombinował (ten sam pan, jeszcze nie jako prezes ale jeden z głównych
udziałowców i wiceprezes brał udział w przygotowaniu oferty Nextbike w
przetargu). No ale przecież mamy jego słowo - "spółka nie upadnie". To jak
wierzymy na słowo? Wchodzimy w ten biznes? ;) Pytam, bo to jest biznes za nasze
pieniądze i to płacone podwójnie - raz w podatkach, drugi raz w abonamentach za
korzystanie z "systemu" Mevo. Pytam was, czytelników, bo przecież gołym okiem
widać, że urzędnicy i władze miast nie są w stanie ogarnąć sytuacji a co
dopiero - odpowiedzieć na takie pytanie. Bo gdyby uczciwie odpowiedzieli,
trzeba by oddać nienależną nagrodę sztormów i przyznać się przed mieszkańcami,
jak koncertowo spaprali temat.
 
M_XC14.05.2019, 16:34
@anty_populista
W tej sytuacji należałoby wystąpić z warunkiem dokapitalizowania przez spółkę
macierzystą spółki-córki, zamiennie z wystawieniem tytułów egzekucyjnych do
majątku spółki macierzystej w wypadku wadliwego wykonania umowy, zanim nastąpi
całość wypłaty za, jak to ująłeś, "system". Co nie zmienia mojego nastawienia
do stosowania surowych kar w okresie rozruchowym, zwłaszcza, ze przedsięwzięcie
jest dosyć nowatorskie.
 
WaszTon17.05.2019, 22:00
A moze firma i miasto zamiast kar moglyby wynegocjowac aneks do umowy
wprowadzajacy dodatkowe ilosci rowerow "zwyklych" bez wspomagania na jeden
wspolny abonament? Wiele osob chetniej by je moze uzywalo niz rowery
elektryczne, zwlaszcza na niewielkie odleglosci. A serwis bylby znacznie
prostszy i tanszy dla firmy. Czy nie bylaby to sytuacja Win-Win?

