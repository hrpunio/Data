   Adam Leszczyński 25 czerwca 2018

  Lech Wałęsa reaktywuje Komitet Obywatelski. Czym był Komitet i jak wygrał z
                                   dyktaturą?

     * + 309
     * *  * historia "S" Adam Leszczyński

  Lech Wałęsa reaktywuje Komitet Obywatelski. Czym był Komitet i jak wygrał z
                                   dyktaturą?

   W sobotę 23 czerwca Lech Wałęsa i przywódcy opozycji ogłosili reaktywację
   Komitetu Obywatelskiego - zjednoczonej organizacji opozycji, która
   doprowadziła ją do zwycięstwa nad PZPR w wyborach 4 czerwca 1989 roku oraz
   do upadku komunizmu. Czym różni się nowy KO od tego sprzed 30 lat?

     * + 309
     * *  * „Polska tonie, musimy coś zrobić” – alarmował Lech Wałęsa w
   sobotę 23 czerwca 2018 na oficjalnej inauguracji Komitetu w Europejskim
   Centrum Solidarności w Gdańsku. Krytykował PiS za niszczenie – jego
   zdaniem – ustroju Polski oraz apelował do wspólnej walki wszystkich
   stronnictw opozycyjnych pod jego przywództwem. Zastrzegał, że sam nie chce
   pełnić żadnych funkcji.

   Oprócz Wałęsy występowali także Grzegorz Schetyna, lider PO, oraz
   Katarzyna Lubnauer, szefowa .Nowoczesnej. Schetyna obiecywał
   „zaangażowanie i rozmowę” oraz porównywał sytuację w Polsce do tej z końca
   lat 80. I wtedy, i dzisiaj Polaków czeka jego zdaniem „walka o wolność”. W
   podobnym duchu wypowiadała się Lubnauer.

   Celem Komitetu ma być zapewnienie rzetelności wyborów – do samorządu, do
   Parlamentu Europejskiego, oraz do parlamentu krajowego i wyborów
   prezydenckich. Ma mobilizować obywateli do udziału w nich – w tym do
   udziału w charakterze obserwatorów pilnujących uczciwości wyborów.

    Kto jest w Komitecie

   Do udziału w Komitecie Lech Wałęsa zaprosił m.in. Michała Boniego, Bogdana
   Borusewicza, Włodzimierza Cimoszewicza, Władysława Frasyniuka, Janusza
   Gajosa, Agnieszkę Holland, Zbigniewa Janasa, Krystynę Jandę, Ryszarda
   Kalisza, Bogdana Klicha, Maję Komorowską, Radosława Markowskiego, Marcina
   Matczaka; Józefa Piniora, Andrzeja Rzeplińskiego, Andrzeja Seweryna, Różę
   Thun, O. Ludwika Wiśniewskiego, Henryka Wujca i Andrzeja Zolla.

     * Pełny skład Komitetu

       Łukasz Abgarowicz; Jacek Ambroziak; Konrad Bieliński; prof. Stanisław
       Biernat; prof. Andrzej Blikle; Seweryn Blumsztajn; Zbigniew Bobak;
       Michał Boni; Jerzy Borowczak; Marek Borowski; Bogdan Borusewicz;
       Zbigniew Bujak; Włodzimierz Cimoszewicz; Włodzimierz Czarzasty; prof.
       Mikołaj Cześnik; O. Tomasz Dostatni; ‭ Jan Dworak, Maria
       Ejchart-Dubois; Jacek Fedorowicz; Halina Flis-Kuczyńska; Władysław
       Frasyniuk; Janusz Gajos; Marcin Geremek; Sylwia Gregorczyk-Abram;
       Andrzej Halicki; Agnieszka Holland; Zbigniew Hołdys; Zbigniew Janas;
       Krystyna Janda; Ryszard Kalisz; Piotr Kapczyński; Paulina
       Kieszkowska-Knapik; Bogdan Klich; Maja Komorowska, Krzysztof Król;
       prof. Ireneusz Krzemiński; Waldemar Kuczyński; Danuta Kuroń; Bogdan
       Lis; Jan Lityński; Katarzyna Lubnauer; Olgierd Łukaszewicz; Henryk
       Majewski; prof. Radosław Markowski; prof. Marcin Matczak; Piotr
       Niemczyk; Stefan Niesiołowski; Małgorzata Niezabitowska; Edward Nowak;
       Daniel Olbrychski; Andrzej Olechowski; Janusz Onyszkiewicz; Krzysztof
       Parchimowicz; Mikołaj Pietrzak; Józef Pinior; Jacek Poniedziałek;
       Wojciech Pszoniak; Piotr Nowina-Konopka; Krzysztof Pusz; Ryszard Pusz;
       Piotr Rachtan; prof. Andrzej Rzepliński; Grzegorz Schetyna; Andrzej
       Seweryn; Krzysztof Siemieński; Wiesław Sikorski; Aleksander Smolar;
       Grażyna Staniszewska; Jerzy Stępień; Danuta Stołecka; Maciej Stuhr;
       Jacek Taylor; Róża Thun; Jacek Trela; Andrzej Trzeciakowski; Michał
       Wawrykiewicz; Andrzej Wielowiejski; O. Ludwik Wiśniewski; Ryszard
       Wojtkowski; Wojciech Wróblewski; Henryk Wujec; prof. Jerzy Zajadło;
       Wiktor Zborowski; Jerzy Zdrada‬‬‬; prof. Andrzej Zoll‬‬‬‬

       (stan na 24 czerwca 2018 r.)

   Podstawowe zadania komitetu to (cytujemy):

     * mobilizacja obywateli do udziału w wyborach (działanie
       profrekwencyjne) oraz aktywnego włączenia się w proces przeprowadzenia
       wyborów (komisje, mężowie zaufania, obserwatorzy),
     * mobilizacja partii i organizacji do zapewnienia obsady komisji
       wyborczych we wszystkich obwodach głosowania,
     * monitoring i ocena procesu wyborczego w nadchodzących wyborach,
     * budowanie porozumienia i współpracy ugrupowań demokratycznych.

   Do udziału zaproszono partie opozycyjne – PO i .N – oraz różne organizacje
   społeczne takie jak Inicjatywa „Wolne Sądy”, Inicjatywa „Wolne wybory”,
   Komitet Obrony Demokracji, Obserwatorium Wyborcze, Obywatelska Kontrola
   Wyborów, Odnowa, Obywateli RP, Ogólnopolski Strajk Kobiet, Ruch Obrony
   Polskiej Samorządności, Stowarzyszenie Wolność Równość Demokracja,
   Stronnictwo Demokratyczne, Wolontariusze Wolnych Wyborów.

   Relację ze spotkania w Europejskim Centrum Solidarności w Gdańsku nagrał
   Video-KOD Gdańsk. Jest dostępna tu.

    Obywatele RP mają wątpliwości

   Paweł Kasprzak z Obywateli RP, który był w sobotę na powołaniu Komitetu,
   wstrzymał się jednak z przystąpieniem do inicjatywy. Uzasadniał to
   publicznie w trakcie spotkania. W rozmowie z OKO.press powiedział, że
   popiera oczywiście wszelkie pomysły kontroli wyborów, ale jego
   zastrzeżenia dotyczą niejasnej formuły Komitetu. I roli Komisji
   Porozumiewawczej i Komitetu Wykonawczego, które mają powstać.

   Kasprzak uważa, że Komitet Obywatelski, jeśli ma odegrać rolę wspólnej
   platformy, powinien być ponadpartyjny, a faktycznie – jego zdaniem – jest
   zdominowany przez liberalne centrum, PO i Nowoczesną. Nie zaproszono
   lewicy. Nie było Barbary Nowackiej ani Razem. Nawet nie było
   reprezentowane SLD, którym teraz kieruje Włodzimierz Czarzasty, bo
   Cimoszewicz i Kalisz, którzy weszli do Komitetu, istotnej roli w SLD nie
   odgrywają.

    Dlaczego Komitet Obywatelski?

   Powstanie Komitetu Obywatelskiego w 2018 roku to próba reaktywowania w
   zupełnie innych warunkach instytucji, która odegrała kluczową rolę w
   obalaniu PRL i budowie demokracji w Polsce.

     Czy powtórzenie sukcesu Komitetu Obywatelskiego z lat 1988-1990 jest
     dziś możliwe? Zobaczymy.

   Przypomnijmy czym był ówczesny Komitet. OKO.press sięgnęło do rozprawy
   prof. Andrzeja Friszke o genezie i historii pierwszego Komitetu
   Obywatelskiego (wydanej jako wstęp do opublikowanych stenogramów posiedzeń
   KO z lat 1987-1989, Warszawa 2006).

   Chociaż Komitet Obywatelski przy Przewodniczącym NSZZ „Solidarność” Lechu
   Wałęsie (tak brzmiała jego pełna nazwa) powstał w grudniu 1988 roku,
   wywodził się on z działającego niemal od początków „S” grona doradców i
   ekspertów związku. Kilkudziesięcioro doradców „S” podpisało oświadczenie
   poprzedzające wizytę Jana Pawła II w Polsce latem 1987 roku i ten moment
   prof. Friszke uznaje za początek formowania się tego gremium.

   Wszystkiemu patronował Kościół – spotkanie latem 1987 roku odbyło się w
   parafii Dzieciątka Jezus na Żoliborzu w Warszawie. „Polacy, jak każdy
   naród świata, mają prawo do niepodległości” – pisali sygnatariusze.
   Oświadczenie podpisało 46 osób (do których szybko dołączyło 17 kolejnych).
   Byli wśród nich m.in.: Bronisław Geremek, Ryszard Bugaj, Andrzej
   Wielowieyski, Lech Wałęsa, Adam Michnik, ale także działacze katoliccy
   blisko związani z episkopatem – tacy jak Wiesław Chrzanowski czy Andrzej
   Stelmachowski. Wśród sygnatariuszy było też kilkanaście osób będących
   autorytetami w środowiskach inteligenckich – takich jak reżyser Andrzej
   Wajda.

   7 listopada 1987 roku sygnatariusze dyskutowali z Wałęsą o sytuacji w
   Polsce. Podobna narada odbyła się po fali strajków latem 1988, które
   zmusiły ostatecznie rządzących PRL do rozmów z opozycją.

   Friszke pisze o kształtującym się komitecie:

   „Sześćdziesiątka” spełniła funkcję ośrodka, który stał się jakby
   polityczną reprezentacją „Solidarności”. (…) Enuncjacje liderów tego
   gremium określały horyzont programowy głównego nurtu opozycji, katalog
   podstawowych żądań wobec władz, ale także formułę przyszłego możliwego
   porozumienia.

   18 grudnia 1988 roku Wałęsa zaprosił 135 osób do warszawskiego kościoła
   Miłosierdzia Bożego na ul. Żytniej. Przyjechało 119, w tym 24 czołowych
   działaczy „S”, 24 doradców, liderzy środowisk twórczych, działacze
   związków rolników, 28 reprezentantów Prymasowskiej Rady Społecznej i
   Klubów Inteligencji Katolickiej, pięciu znacznych rangą duchownych.

   Wśród członków KO znaleźli m.in.: Geremek, Mazowiecki, Wielowieyski,
   Bugaj, Michnik i Jacek Kuroń, których Andrzej Friszke uznaje za grupę
   najbardziej wpływową. Byli tam także bracia Jarosław i Lech Kaczyńscy, Jan
   Maria Rokita, konserwatysta Jacek Bartyzel, a nawet obecny minister spraw
   zagranicznych Jacek Czaputowicz (reprezentujący młodzieżowy ruch Wolność i
   Pokój).

   Prawomocność i autorytet Komitetu opierał się na pozycji i charyzmie Lecha
   Wałęsy, wówczas niekwestionowanego przywódcy antykomunistycznej opozycji.
   Powołano kilkanaście komisji zajmujących się różnymi dziedzinami życia –
   od mieszkalnictwa po sądownictwo, zdrowie i kulturę. Część opozycji
   traktowała KO jako „gabinet cieni” – i nie bez racji.

    Okrągły Stół i wybory 4 czerwca

   6 lutego 1989 roku rozpoczęły się obrady Okrągłego Stołu – brało w nich
   udział 245 przedstawicieli opozycji, w tym 73 przedstawicieli KO.

   Kluczową rolę Komitet Obywatelski odegrał podczas przygotowań do wyborów 4
   czerwca 1989 roku. „S” i Lech Wałęsa scedowali na KO (nazwanego z tej
   okazji Komitetem Obywatelskim „Solidarność”) zadanie przygotowania jednej
   centralnej listy wyborczej kandydatów opozycji. Chodziło o to, żeby
   kandydaci na kandydatów na posłów i senatorów nie wchodzili ze sobą w
   otwarty konflikt, co sprzyjałoby stronie partyjno-rządowej – mającej i tak
   ogromną przewagę. Jeden kandydat „S” miał przypadać na jedno miejsce do
   obsadzenia. Kandydatów na kandydatów zgłaszały powołane przed wyborami
   regionalne Komitety Obywatelskie, ale decyzja należała do głównego. Dawało
   mu to rolę najważniejszego ośrodka politycznego opozycji.

    Czy dzisiejszy projekt Lecha Wałęsy ma podobne szanse?

   Zobaczymy, chociaż OKO.press może sobie pozwolić w tym momencie na
   odrobinę sceptycyzmu:

     * sytuacja opozycji jest zupełnie inna,
     * sama opozycja jest podzielona i różnorodna,
     * zaś władza PiS została wybrana w demokratycznych wyborach,
     * Kościół, który bardzo patronował inicjatywie Wałęsy wówczas, dziś
       zachowa raczej życzliwą wobec PiS neutralność.
     * No i Polska jest też zupełnie innym krajem.

     ----------------------------------------------------------------------

   Odsyłacz pod sliderem

   Opozycja Lech Wałęsa Platforma Obywatelska Grzegorz Schetyna Katarzyna
   Lubnauer Komitet Obywatelski Lech Wałęsa Paweł Kasprzak

      Adam Leszczyński

   Historyk i socjolog, profesor w Instytucie Studiów Politycznych PAN,
   publicysta. Autor dwóch książek reporterskich o Afryce i kilku książek o
   historii. "Szkalował" Polskę m.in. w „the Guardian”, „Le Monde”, „El
   Pais”, „Suddeutsche Zeitung”. Ostatnio wydał książkę o polskiej samoocenie
   – „No dno po prostu jest Polska. Dlaczego Polacy tak bardzo nie lubią
   swojego kraju i innych Polaków” (WAB 2017).
   W OKO.press pisze o polityce i historii.

